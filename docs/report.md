# Ohtu miniprojektin raportti

### _Valtteri Kantanen, Taina Hilliaho, Nikita Essine, Heljä Räisänen ja Ilkka Kivistö_

Ensimmäisen sprintin aikana haastavaa oli työmääräarvioiden tekeminen eri taskeille. Varsinkin testaamiseen meni huomattavasti enemmän aikaa kuin mitä arvioimme. Robot Frameworkin ymmärtäminen oli haastavaa, vaikka siitä oli ollut tehtäviä aiemmin kurssilla. Ensimmäisessä sprintissä myös syntyi ehkä eniten uutta koodia, kun koko ohjelman runko piti luoda. Tämän kirjoittaminen ja testaaminen vei aikansa, kuten myös muiden kirjoittaman koodin lukeminen ja ymmärtäminen. Kurssilla käytiin kyllä läpi sprintin suunnittelu, user storyjen rakenne ja arkkitehtuurin toteutus ketterissä menetelmissä, mutta näiden leikkaus jäi mainitsematta, eli miten arkkitehtuuri tulisi suunnitella toteutettavaksi ensimmäisessä sprintissä. Jos nollasprinttiä ei ole käytettävissä arkkitehtuuriluurangon luomiseen, niin ilmeisesti ensimmäiseen sprinttiin on vain otettava vähemmän storyja, jotta niiden sisällä voidaan luoda projektin toteutuksessa tarvittava kävelevä luuranko, koska arkkitehtuurin luominen itsessään ei voi olla asiakkaalle arvoa tuottava user story.

Toisessa sprintissä meni aikaa ensimmäisestä sprintistä kesken jääneiden user storyjen testien viimeistelyyn. Suuri osa ajasta meni robot-testien tekemiseen ja              ohjelman rakenteen refaktorointiin. 

Kolmannessa sprintissä otimme kokeiluun feature branchit ja niiden mergeäminen main branchiin tuotti vähän hankaluuksia. Erillisissä feature brancheissa oli kehitetty kaksi isoa toiminnallisuutta (verkkosivuviitteet ja kirjaviitteiden tägit), joten mergeämisen yhteydessä syntyi täysin uusi feature (tägilliset verkkosivuviitteet), joille ei vielä mergeämisen yhteydessä luotu testejä. Kolmannessa feature branchissa keskityttiin käyttöliittymän kehittämiseen. Sen mergeäminen osaksi muuta ohjelmaa oli melko suoraviivaista, koska se ei aiheuttanut isoja arkkitehtuurillisia muutoksia koodiin. Haastetta alkoi myös tuomaan se, että ohjelma oli kehittynyt melko monimutkaiseksi, minkä takia virheiden korjaaminen alkoi olla vaikeampaa. Deadlinen lähestyessä testit menivät yhtäkkiä rikki, mikä loi teknisiä vaikeuksia. Yksikkötesteissä käytetyt stub-luokat olivat herkkiä hajoamaan varsinkin sellaisissa tilanteissa, joissa luokkiin oli luotu uusia metodeja tai tietorakenteita.

Projektissa sujui hyvin kommunikaatio. Tapasimme useamman kerran viikossa ja teimme tiivistä yhteistyötä esim. parikoodaten. Oli iso yllätys, miten tehokasta parikoodaus voi olla. Tämä myös tuo itsevarmuutta eikä epäonnistuminen pelota niin paljon. Ryhmän jäseniltä löytyi erilaista osaamista, jotka täydensivät toisiaan, ja kaikki olivat hyvin mukana projektia tekemässä.

Seuraavaa kertaa varten parannettavaa olisi esimerkiksi se, että ohjelman arkkitehtuuria voisi ehkä suunnitella tarkemmin (?). Kurssin aikana opeteltiin niin suuri joukko periaatteita ja työvälineitä, ettei niiden omaksuminen onnistu muutamassa viikossa – etenkään, kun monet ohjelmistokehityksen periaatteet opitaan tehokkaimmin kantapään kautta. Jo nyt tuntuu siltä, että jos projektin aloittaisi nyt alusta, se menisi paljon sulavammin.

Opimme projektin aikana, että kun tehdään projektia ryhmässä, niin on tärkeää sopia muiden kanssa, kuka tekee mitäkin. Kaikkien pitää myös ymmärtää muiden kirjoittamaa koodia, joten esim. metodien nimeäminen kannattaa tehdä selkeästi. Opimme arvioimaan, kuinka paljon aikaa suunnilleen menee erilaisten taskien valmiiksi saamiseen. Opimme myös, että feature branchit kannattaa pitää yksinkertaisina ja muutenkin commitit pieninä. Opimme myös, miten haastavaa on luoda arkkitehtuuriltaan selkeä ja oikeaoppinen ohjelma, etenkin yhteistyönä. Opimme myös jatkuvaa integraatiota ja näimme sen hyödyt, mutta koska tämä oli ainakin osalle ensimmäinen kurssi, jossa työskenneltiin ryhmässä saman koodin parissa, niin sen hyödyistä verrattuna versiopohjaiseen julkaisemiseen ei vielä saanut täyttä käytännön kokemusta. Ehkä OhJa:n jatkeena voisi olla jokin pieni versionhallintakurssi, jossa pääsisi tekemään ryhmätyötä koodin parissa jo ensimmäisenä opiskeluvuonna ja jossa versiopohjaisen julkaisemisen haasteet pääsisi kokemaan?

Olisimme halunneet oppia hyödyntämään paremmin olio- ja komponenttisuunnittelua ohjelman sisäisen laadun parantamisessa. Näitä aiheita alettiin käydä läpi samaan aikaan kun miniprojektit alkoivat, joten niitä ei oikein ehtinyt täysimääräisesti soveltamaan miniprojektin aikana ja ne jäivät siksi vähän irrallisiksi. Ehkä tässä auttaisi se neljäs sprintti, jonka aikana ohjelmalla olisi jo toimiva rakenne ja viimeisen sprintin aikana voisi keskittyä koodin laatuattribuutteihin ja kokeilla erilaisia suunnittelumalleja.

Retrospektiivit tuntuivat vähän turhilta, koska emme keksineet paljoa parannettavaa ryhmän toimintaan, mutta oli niistäkin silti hyötyä. Se auttoi hahmottamaan työskentelyämme kokonaisuutena ja uskomme, että siitä on varmasti hyötyä pidempään kestävässä projektissa.
